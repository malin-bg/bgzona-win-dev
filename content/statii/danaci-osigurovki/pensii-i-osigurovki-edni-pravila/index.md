---
title: "Пенсии и осигуровки- една система, едеднакви правила за всички"
date: 2026-02-19
draft: false
summary: "Една пенсионна възраст и едни правила за всички - без касти, без ранни пенсии за 'шапкари', без 'пакети' накуп."
description: "Предложение за еднакви пенсионни правила, лични и прозрачни осигуровки, край на ранното пенсиониране в сектор 'сигурност', само миньори като изключение с допълнителна работодателска вноска, и по-гъвкав пазар на труда."
tags:
  - пенсии
  - осигуровки
  - пазар-на-труда
  - справедливост
---

# Пенсии и осигуровки - една система, едни правила

## Тезата ми (кратко)

**Всички трябва да се пенсионират при еднакви условия и на еднаква възраст.**  
Никакви касти, никакви специални режими, никакви "пакети" накуп при пенсиониране за сметка на данъкоплатците.

**Единственото изключение са миньорите** - при тях приемам по-ранно пенсиониране, но **платено честно**, чрез допълнителни осигуровки от работодателя.

---

## 1) Една възраст, едни условия - без касти и привилегии

Пенсията не е награда за "правилно ведомство". Пенсията е резултат от:
- стаж
- осигуровки
- правила, еднакви за всички

**Ранно пенсиониране за всякакви "шапкари" и ведомствени касти е абсурд.**  
А после част от тези хора работят "на черно" и изобщо не ги виждаш в никакви ведомости. Това е двойно натоварване на системата - веднъж като пенсия, после като сива икономика.

---

## 2) Никакви "куп заплати" при пенсия

**Никакви заплати накуп, никакви "парашути" и обезщетения тип 20 заплати** при пенсиониране.  
Ако някой иска бонуси - да ги изкара на пазара, както всички.

---

## 3) Няма "други тежки професии" за ранно пенсиониране

Не приемам аргументи за ранно пенсиониране за:
- лекари
- сестри
- пожарникари
- строители
- шофьори
- металурзи
- и всякакви други

**Решението не е ранна пенсия. Решението е пазар на труда.**  
Ако работата е тежка - има по-високо заплащане, бонуси, условия, смяна на позиция, преквалификация.  
Това правят всички нормални хора. Никой на никого не е длъжен.

---

## 4) Единственото изключение - миньорите, но платено честно

**Само миньори** могат да се пенсионират предсрочно, защото там рискът и здравните щети са реални и системни.

Но това не трябва да се плаща от всички останали. Затова:

- миньорът си плаща **нормалните осигуровки сам**, както всеки работник
- работодателят плаща **допълнителна осигуровка** за миньорите, която да компенсира:
  - по-ранното пенсиониране
  - по-лошото здраве от работата
  - по-късия трудов живот

Дали "още толкова" или друг процент - това се смята. Принципът е прост:  
**ранното пенсиониране се плаща от конкретния риск и конкретния сектор, не от всички.**

---

## 5) Осигуровките са лични - една ставка, видима във фиша

**Осигуровките са лични.**  
Затова искам:
- **една обща осигурителна ставка**, видима във фиша
- формално за сметка на работника
- работодателят да е само **"упълномощен платец"** към държавата

И задължително:
- **едновременно коригиране на брутните заплати**, за да няма скрито орязване

Така всеки вижда истината - колко струва, колко плаща, и защо има право на пенсия и здраве.

---

## 6) Заплащане на час и МРЗ на час

В информационния век е нормално:
- **заплащането да е на час**
- осигуровките и данъците да стъпват върху ясна, измерима база
- **МРЗ да се приравни към минимална ставка на час**

Стажът може да е:
- 8 часа = 1 ден стаж
- при непълно работно време - пропорционално

---

## 7) Само държавни фондове - един пенсионен и един здравен

**Твърдо: никакви частни фондове, никакви "втори стълбове", никакви задължителни хранилки.**  
Един държавен пенсионен фонд и един държавен здравен фонд - под една шапка, с минимална администрация.

Който иска допълнително:
- никой не му пречи да си спестява и инвестира сам
Но **не през задължителни частни схеми**.

---

## 8) Пазар на труда - минимални регулации, реален контрол при нарушение

Сега системата третира работодателите като престъпници по презумпция. Това убива пазара.

Искам:
- **минимални регулации** при наемане и напускане
- лесни процедури
- по-малко бумащина

Но:
- ако работодател направи нарушение - тогава **контрол под лупа**, глоби и санкции
- силна защита на работника от:
  - неплатени заплати
  - неплатени осигуровки
  - измами

Балансът е прост: **свобода + ред**, не бюрокрация + рекет.

---

## Свързани статии
- [Подоходен данък + осигуровки - един механизъм, една истина](/statii/danaci-osigurovki/danak-osigurovki-edin-mehanizam/)
- [Диференцирано ДДС - базови и здравословни храни](/statii/danaci-osigurovki/diferencirano-dds/)
