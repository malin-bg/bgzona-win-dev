---
title: "Диференцирано ДДС - чисти храни, лекарства и край на привилегиите"
date: 2026-02-20
draft: false
summary: "Намалено ДДС има смисъл само за чисти храни и лекарства - за обществено здраве и справедливост. Ресторанти и туризъм са услуги по избор и трябва да са на общата ставка."
description: "Предложение за диференцирано ДДС: 5% за сертифицирани чисти храни и лекарства по рецепта, 20% за услуги по избор като ресторанти и туризъм, строг контрол и санкции при злоупотреба, плюс облекчен режим за малки производители с лабораторни тестове."
tags:
  - ддс
  - храни
  - здраве
  - лекарства
  - справедливост
  - икономика
---

# Диференцирано ДДС - чисти храни, лекарства и край на привилегиите

## Принципът
**Намалено ДДС има смисъл само за стоки от първа необходимост и за мерки, които пазят общественото здраве.**  
Всичко останало е привилегия за избрани сектори, която се плаща от общия бюджет, тоест от всички.

---

## 1) Ресторанти, хотели и туризъм - 20% като на всички
Ресторантьорите пак “мучат”, че ДДС-то им става като на всички останали.

**Ресторанти, хотели и туризъм не трябва да са привилегировани.**  
Това са услуги по избор. **Не са от първа необходимост**, не са задължителни и клиентите им масово не са най-бедните.

Затова:
- **20% ДДС, както за всички останали услуги**
- бюджетът е един и е за всички, не за привилегировани сектори

---

## 2) Чисти храни - 5% ДДС, но само при ясни критерии и контрол
**Боклучливите храни не са евтини - плащаме ги втори път през болници, лекарства и инвалидизация.**  
Това задъхва здравната система и разбива здравето на нацията. После се чудим защо няма пари за лечение и защо хората са болни.

Затова предлагам **5% ДДС само за чисти храни**, които покриват обективни критерии (контрол на остатъчни вещества, забранени съставки, проследимост, лабораторни тестове при нужда).  
Не ме интересуват маркетингови приказки и “еко” лепенки без покритие - интересуват ме измерими показатели.

### Маркировка на етикета
**Намаленото ДДС трябва да е изписано на етикета**, за да се ориентират хората, че това са храни, минали през правила за “чист продукт”.

### Санкции при злоупотреба
Производител, който се възползва от намалената ставка, а продава боклук:
- плаща глоба
- и плаща **доначислено ДДС** за продукцията си **назад** (примерно за 3 години)
- и губи право на режима

Идеята е проста: **намаленото ДДС е стимул за качество, не вратичка за измама.**

---

## 3) Лекарства - 5% ДДС за лечение, не за козметика и “вълшебства”
**Кощунство е болните хора да пълнят хазната с 20% ДДС.**  
Лечението не е лукс.

Затова:
- **5% ДДС за лекарства по лекарско предписание** (и за лекарства от ясно дефиниран списък за лечение)
- **5% ДДС за медицински консумативи, протези и нужни изделия** за операции и лечение
- **без намалено ДДС за козметика**
- **без намалено ДДС за хранителни добавки**, които масово са маркетинг, не лечение

---

## 4) Вредни съставки - принцип на предпазливост и забрани там, където е доказано
Има съставки, които трябва да бъдат:
- **забранени** или
- **ограничени строго**, или
- **етикетирани ясно**, за да не се лъжат хората

Особено за продукти, насочени към деца.

Пример:
- **хидрогенирани мазнини и изкуствени трансмазнини** - това са реални боклуци
- подсладители като аспартам - при спорни данни и класификации, за детски храни трябва да важи **принцип на предпазливост**, а не “бизнес както обикновено”

---

## 5) Истинската подкрепа за земеделците - не субсидии, а свобода за чисто производство
Вместо субсидии и програми, които раждат бюрокрация, посредници и далавери, предлагам **истинска подкрепа**:

- малките производители на чиста продукция да имат **облекчен режим** за директни продажби
- продукцията минава през **лабораторен анализ** по ясни показатели
- продажбата на пазари да е **с минимални административни тежести** и опростена отчетност
- който лъже - губи режима и плаща тежко

Това е стимул за:
- чисти плодове и зеленчуци
- чисто мляко и месо
- местно производство, което не се конкурира само по цена, а по качество

---

## 6) Как се пази бюджетът
Намаленото ДДС за чисти храни и лекарства не е “подарък”. Това е политика за здраве и справедливост.

Приходите се пазят така:
- **без привилегии за ресторанти и туризъм** - 20% за тях
- **по-малко абсурдни разходи и по-малко администрация**
- и ако трябва - корекции в подоходните данъци за много високите доходи (отделна тема)

---

## Финал
Искам проста и честна логика:
- **намалено ДДС за здраве и чиста храна**
- **общо ДДС за услуги по избор**
- **контрол и санкции за измамниците**
- **минимална бюрокрация за честните производители**
